Trzy księżyce wiszą nad Aos Selainne (rdzennymi ludami Isshili), swoją wędrówką naprzemiennie wytaczając im ścieżki tkaniny przeznaczenia. Nieboskłon im płótnem, a zorze, łuny i gwiazdy przestrogami, które kierują do nas, maluczkich i wątłych. Ci, którzy dobrze słyszą poznali ich imiona, a ci, którzy dobrze myślą te imiona zrozumieli. Jako pierwsze nauczycielki i towarzyszki wszystkich draoithe (druidów) należy je sławić co najmniej na równi z którymkolwiek draoimor (wielkim druidem). Oto są trzy imiona księżyców:

  

**Matka**, której czułe słowa i ciepłe objęcia otulają nas, pielęgnują. Symbolizuje opiekuńczość, przezorność, ale i bezmiar matczynej miłości. Nie potrafi przestać być matką wtedy, kiedy potrzebuje tego jej dziecko. Jej opowieści służą dobrym praktykom, ostrzega przed zagrożeniem i naucza jak dbać o siebie i otaczający nas świat. 

  

**Jędza**, która poucza i karci, w której gorzkich słowach skrywa się nieprzenikniona mądrość. Odznacza się surowością, najszlachetniejszą z wad. Nie ma cierpliwości do niższych jej i nie zaczeka aż każdy zdąży wsłuchać się w jej kazania. Jej opowieści służą ambitnym, pogłębiają wiedzę i ujawniają sekrety, ale i potrafią zwieść w mroki, droga jędzy jest bowiem drogą samotnej kontemplacji.

  

**Żebraczka**, którą spotkał zły los wyrusza na jałmużnę, zbyt słaba by samemu się posilić. Jej cichy głos usłyszą ci o wielkich sercach, ale tylko ci o sercach z kamienia zdołają wysłuchać do końca. Dlatego też jej opowieści skrywają podwójne prawdy, o palącej miłości i gorzkim żalu, i spełnieniu i porzuceniu, o nadziei i rozpaczy. Żebraczka, najmniejsza i najstarsza z księżycy jest kulminacją doświadczeń, wyrusza w drogę w poszukiwaniu namiastki tego, co miała. Jej słowa służą frasobliwym i leciwym, którym pozostało więcej wspomnień niż życia.
