## Siedem Przestróg:

1. Nie bierz więcej, niż dajesz, nie dawaj więcej, niż możesz wziąć.
    
2. Wystrzegaj się bogactw których ceną radość i spokój bliźnich twoich.
    
3. W noc ciemną pozostań w domu, od paleniska nie odrywaj wzroku.
    
4. Pokłoń się gromadzącym wiedzę.
    
5. Poczciwością przezwyciężaj zawiść i zgryzotę.
    
6. Spożywaj to tylko, co umrze w przeznaczonej porze.
    
7. W czasie żniw oddaj się ziemi na własność. 
## Draoimorzy:

1. Pierwszą przestrogę usłyszał smukły lisogłowy.
    
2. Drugą przestrogę zapamiętał borsuk o ciężkich rogach.
    
3. Trzecią przestrogę wzięła do serca łasica o dostojnych piórach i ostrym dziobie.
    
4. Czwartą przestrogę spostrzegła ta o twardej łusce i włosów gęstwinie.
    
5. Piątą przestrogę posiadła sroga sroka.
    
6. Szóstą przestrogę wysłuchał krętorogi o ostrym spojrzeniu.
    
7. Siódmą przestrogę przyjął z pokorą niedźwiedź łagodnego oblicza.
## Lekcje Oriela

### o Draoimorach

Siedmiu ich jest, każdy sprawuje pieczę nad swym kręgiem i pośredniczy jego mniejszym między nimi, a mądrością świata. Każdy związany jest ze swoją ziemią i z jedną z Przestróg, której posiada najgłębsze zrozumienie, niezależnie od własnych poczynań. Draoimorzy, to jest Wielcy pośród druidów, są pierworodnymi dziećmi swych ziemi, zawsze wyrastający z niej pod tą samą postacią, nawet jeśli umysły i głosy mają różne, każdy następca ma tę samą twarz. Nie sposób wobec tego się podszyć pod takiego.

### o Krainach

Można pomyśleć, że krain jest tyle, co Draoimorów, którzy sprawują nad nimi pieczę, byłoby to ciemne przeświadczenie, utrudniające dostrzeżenie prawdziwego stanu rzeczy. Nie raz zdarzyło się, by wędrujący od jednej do drugiej nagle wpadł w czeluść nigdy nie poznaną, która wyrosła na styku tych domniemanych podzielonych ziemi. Stąd wielki szacunek należy się wędrowcom, wystarczy bowiem, że na chwilę zapomną o swym celu, by na wieki zniknąć w puszczy, z której nikt do nas jeszcze nie przybył.

### o Miastach

Była kiedyś… Anbandraoi, której ambicja rozciągała się za kraniec lądu. Wzniosła dwie osady, zdolne pomieścić wiele setek ludzi, których miała zamiar posłać za morze i podporządkować swojej wizji świata. A wizja jej była przenikliwa, urodzona ze swej ziemi poznała więcej jej sekretów niż ktokolwiek inny, za cel ustaliła sobie dotrzeć do ich źródła. Nie myl źródła sekretów z tym, który tajemną wiedzę spisał. Tajemnice są tajemnicami ponieważ ktoś je takimi uczynił. Jej misja jednak nie doszła do skutku, a domy ze skał i drzew piętrzące się na naszych wybrzeżach to ostatni jej ślad.

### o Żebraczce

Żebraczka, którą spotkał zły los wyrusza na jałmużnę, zbyt słaba by samemu się posilić. Jej cichy głos usłyszą ci o wielkich sercach, ale tylko ci o sercach z kamienia zdołają wysłuchać do końca. Dlatego też jej opowieści skrywają podwójne prawdy, o palącej miłości i gorzkim żalu, i spełnieniu i porzuceniu, o nadziei i rozpaczy. Żebraczka, najmniejsza i najstarsza z księżyców jest kulminacją doświadczeń, wyrusza w drogę w poszukiwaniu namiastki tego, co miała. Jej słowa służą frasobliwym i leciwym, którym pozostało więcej wspomnień niż życia.

### o Jędzy

Jędza, która poucza i karci, w której gorzkich słowach skrywa się nieprzenikniona mądrość. Odznacza się surowością, najszlachetniejszą z wad. Nie ma cierpliwości do niższych jej i nie zaczeka aż każdy zdąży wsłuchać się w jej kazania. Jej opowieści służą ambitnym, pogłębiają wiedzę i ujawniają sekrety, ale i potrafią zwieść w mroki, droga jędzy jest bowiem drogą samotnej kontemplacji.

### o Matce

Matka, której czułe słowa i ciepłe objęcia otulają nas, pielęgnują. Symbolizuje opiekuńczość, przezorność, ale i bezmiar matczynej miłości. Nie potrafi przestać być matką wtedy, kiedy potrzebuje tego jej dziecko. Jej opowieści służą dobrym praktykom, ostrzega przed zagrożeniem i naucza jak dbać o siebie i otaczający nas świat. 

### o Pieśni

Każda kropla i gruda pod trzema księżycami współuczestniczy w Wielkiej Pieśni, każdy snuje swoją zwrotkę, melodię i nutę. Każdy, za wyjątkiem nas. Coś sprawiło, że wiedza o tym jaką rolę odgrywamy w Wielkiej Pieśni nie przychodzi do nas tak łatwo, jak przychodzi naszym mniejszym i większym braciom.  Naszym zadaniem jako druidów jest wsłuchać się w inne Pieśni i wydobyć z nich mądrość, która pomoże nam włączyć się na nowo do chóru stworzeń. Temu służą nasze eremy, nasze nauki, nasze Przestrogi.  

### o Imionach

Wielcy Druidzi, warto zaznaczyć, nie są wcale lepsi od wszystkich podległych sobie. Ich rola jest po prostu unikatowa. Każdy jednak z ich braci i sióstr może przerosnąć go w znajomości imion! Zadaniem druidów jest słuchać i badać, każdy bowiem kamyk i strumyk ma własne imię. Nawet największy druid z odległej krainy będzie bezbronny na obcej ziemi, gdzie nawet najmłodszy adept będzie miał większą od niego siłę i mądrość. Dlatego nie szukaj na próżno wiedzy w dawnych zapisach, często odpowiedź będzie miał ten, który do dziś żyje i przeżywa swoje ziemie.

### o Poprzednikach

Po dziś dzień chadzamy śladami naszych Poprzedników, którzy poznali wszystkie imiona świata, spisali wszelkie słowa gwiazd i trzech księżyców, których byli ulubieńcami. Choć nikt nigdy ich nie spotkał, tak bowiem daleko w czasie od nas przyszło im żyć, możemy podziwiać wiele ich nierozszyfrowanych mądrości płynących pod krainami. Jakakolwiek spotkała ich tragedia, nie powtórzyła się nigdy i wątpię, że przyjdzie i po nas, więc nie lękajcie się.

### o Ryneczku

Jedno z takich śródmiejsc nazywamy Ryneczkiem, uznajemy je za względnie bezpieczne, choć podróż do niego potrafi być przedziwna. Czuwa nad nim druid, więc może i tam zaprowadzi cię twoja droga. Jeśli by tak było, przygotuj co nieco dobrego, to miejsce wymian.

### o Jemiole

Przestrzegę cię raz, przed bracią moją i twoją, której rola w Pieśni Świata jawi się nam jako ta przynosząca fałsz i ciszę. Pośród koron drzew zdarza się żyć stworzeniu na pozór podobnemu tobie, lecz o naturze ogniu najbliższej. To istota zaprzeczeń, zwana Jemiołą, żyje zabierając życie, ale nie jak niedźwiedź czy wilk by przeżyć, a po to by umrzeć, zgromadzone dobro przeobrażając w owoce, jedyne co pozostaje po całym zaczerpniętym przez nie życiu.

 Na wielu sabatach dyskutowaliśmy czy nie powinniśmy potępić całego jej rodu, ale księżyce niezmiennie przypominały nam, że i one mają głos, który należy wysłuchać.