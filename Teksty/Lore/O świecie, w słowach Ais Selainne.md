### O ziemi trzech księżyców

  

Świat nasz cały skąpany jest w blasku i łzach trzech przewodniczek, księżycowych matek, one jedne posiadły wszelką wiedzę i podzieliły między siebie, co by ułatwić nam jej poznanie idąc ich śladami. To one czynią niebo pstrokatym, zawieszając na nim mgły wielobarwne i gwiazdy. Wszystko jest żywe, a przez wszystko co żywe płynie mądrość przedwiecza. Nasi bracia mniejsi, ukryci w puszczach i rzekach, nasi bracia milczący, w ziemi ukryci i zakorzenieni, nasi bracia nieruchomi, o twardych skorupach, wszyscy należą do pieśni porządku i każdy w niej śpiewa swoją zwrotkę. Tylko my, wydarci z szeregów chóru świata, zgubiliśmy kość, która mówi wszelkiemu bytowi co ma śpiewać. 

  

### O ziemi siedmiu przestróg

  

Na wzór naszego nieba, równie wielacy są Ais Selainne, tak różni od siebie nawzajem, a tak podobni przez bycie częścią czegoś większego. My i wszyscy inni związani jesteśmy szeregiem praw, którego wypełnienia doglądają najznamienitsi wędrowcy ku mądrości. Prawa te służą nam by nie przerwać nieopatrznie pieśni innych stworzeń, a podążając za nimi na nowo włączamy się do chóru świata. Tych, którzy najgłębiej pragną do pieśni powrócić zwiemy druidami, a tych, którzy najbliżsi są jej poznania zwiemy draoimorami. Siedmiu jest draoimorów, każdy słyszał inne prawa, każdy czuwa nad inną częścią wyspy, a my każdego słuchamy i słów jego przestrzegamy. 

  

### O draoimorach

  

Wielkich druidów jest siedmiu, zawsze w tej samej postaci. Oni jedni służą za filary wieczności w świecie ciągłego ruchu. Imiona ich są nieistotne, przychodzą i odchodzą, kto raz jednego poznał, zawsze już pozna, choćby widział sto Pożegnań Żebraczki.

Pierwszą przestrogę usłyszał smukły lisogłowy.

Drugą przestrogę zapamiętał borsuk o ciężkich rogach.

Trzecią przestrogę wzięła do serca łasica o dostojnych piórach i ostrym dziobie.

Czwartą przestrogę spostrzegła ta o twardej łusce i włosów gęstwinie.

Piątą przestrogę posiadła sroga sroka.

Szóstą przestrogę wysłuchał krętorogi o ostrym spojrzeniu.

Siódmą przestrogę przyjął z pokorą niedźwiedź łagodnego oblicza.

  
  

### O cudzych ziemiach i cudzoziemcach

  

Jest świat poza naszym światem, na innych ziemiach za inną wodą. Dziś zamieszkują go inni ludzie, o innych prawach. Czczą najwyższych pośród siebie, choć nie widzą w sobie nawzajem braci, zamiast tego mianując jednych bogami, bytami im niepodobnymi. To z ich ziem przyszedł kres naszych poprzedników.

  
  

### O Poprzednikach.

  

Ci, którzy spisali wszystkie imiona drzew i kamieni.

  

Zanim Żebraczka wyruszyła po raz pierwszy w podróż, gdy wszystkie lasy, góry i rzeki tonęły w mlecznej toni mgły przedwiecza, stąpali pośród nas łagodni i piękni. Ich miłość do świata dorównywała ich talentom, poznali więc wszelkie słowa, które szepczą puszcze i mokradła, urwiska i klify, szczyty i równiny. A w odpowiedzi i świat kochał ich, zmieniając się dla nich, tak jak oni zmieniali się dla niego.

  
  

Ci, którzy mówili językiem nieba.

  

Tworzyli też piękno, w bezmiarze ich wiedzy byli najmilsi trzem księżycom, nie tylko słuchając i rozumiejąc pieśni każdej z nich, ale i odpowiadając, jak równi. Nie mieli sekretów przed ciałami niebieskimi, a w odpowiedzi i te zdradziły im wszystkie tajemnice gwiazd, mórz i ziemi.

  
  

Ci, którzy skomponowali Siedem Przestróg.

  

Tworzyli też zasady, żeby wszechrzecz pozwalała wszechrzeczy kwitnąć. Znali prawa tego co żywe, i tego co nie. Wręczyli nam Siedem Przestróg, pojedyncze nuty, które przyszło nam śpiewać w chórze istot. I tak jak my je przestrzegamy tak w odpowiedzi przestrzega je każdy kamień, strumień i krzew.

  

Ci, których świat deptamy.

  

Lidryni, którzy przepadli, pożarci przez ciemność zza oceanu, pozostawiając u naszych stóp okruchy ładu. 

  

Cześć Draoimorom, wiecznie rodzącym się piewcom ich mądrości, cześć księżycom, które pielęgnują dzieci swoich ulubieńców. Nas, Ais Selainne.

### O Mistilteinnach, o ludach jemioły.