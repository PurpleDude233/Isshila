(ostatnie wątpliwości kobiety, której mąż został ukarany za łamanie praw isshili)

  

Wyznanie Maeve, osieroconej wdowy.

  

Nie jest mi obca żadna z Siedmiu Przestróg i w swoim długim życiu każdą przyjęłam. Dziwi mnie tylko ostatnia, która przyszła po mnie tak szybko. W wyznaczonej porze oddaj się ziemi na własność. A pora matki mojej i ojca była wyznaczona tak wcześnie, aż dziw, że nie mieli więcej do zrobienia. Jeszcze dziwniejsze, że najwidoczniej opieka nade mną nie była nikomu pisana. A może każdemu z osobna? Wychowali mnie wszyscy, piekarz, rolnicy, praczka i ciotki prządki, nikt jednak nie był mi szczególnie bliski na tyle długo, bym zdążyła się przywiązać. Myślałam, że tak po prostu ma być, że moja ścieżka będzie pełna ludzi których zostawię za sobą, albo z którymi drogi mi się rozejdą. Aż pewnego dnia naiwnie uwierzyłam, że ma być inaczej.

  

Aden byl przybłędą. Lekkoduchem, który nigdzie nie czuł się u siebie i tak się składa, że w swojej nieroztropności przegapił nadejście zimy, a ta w naszych rejonach jest dużo bardziej surowa niż na ziemiach jego przodków. Mieszkałam wówczas na ganku starej przekupki, schorowanej tak bardzo, że właściwie nie wychodziła spod pierzyny. Żal było izby, w szczególności, że starowinka większość zimy spała, więc zaprosiłam go. Opowiedział mi o cudach świata, których doświadczył, krainach, tych które go przyjęły i tych, które nie. Przeczekał ze mną zimę, grzejąc miejsce i w chacie i w moim sercu. Gdy śniegi puściły pożegnałam się ze staruszką, odebrałam błogosławieństwo od naszej druidki i zdecydowałam się iść z nim, porzucona przez świat i porzucający świat, para jak żadna inna. 

  

Mówiłam, że nie obce były mi Przestrogi i to prawda. Nawet z dala od ludzi trzymałam się wszystkich znanych mi zasad ziemi i puszczy. Aden był inny. Czy to przez nieuwagę, czy umyślnie, zdarzało mu się traktować luźno przestrogi. Początkowo były to małe przewinienia, ale kiedy próbował zapolować na młodą łanię próbowałam przemówić mu do rozumu. Ten był wściekły, że przeszkadzam mu w życiu tak jak wybrał, że to był błąd, by wziąć mnie ze sobą. Takich kłótni mieliśmy więcej, aż w końcu postanowiłam, że i on nie jest mi pisany i że rozstaniemy się w najbliższej wsi. Na nieszczęście, wędrowaliśmy wówczas przez ziemie trzeciej ze ścieżek. 

  

Trzecia Przestroga dla wielu pozostaje tajemnicza, zażartuję, że niejasna. Ale cóż począć, mądrzejsi niż my poznali prawa tego świata i nie mam o sobie na tyle wysokiego mniemania by je podważać. On miał. Nie chcę mówić co dokładnie go spotkało, to był wówczas jeszcze mój mąż i myśl o tym