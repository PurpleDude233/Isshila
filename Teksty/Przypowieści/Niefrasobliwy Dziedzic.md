
Żył w odległych krainach pewien mąż, któremu przypadło rozporządzać majątkami swoich bliźnich. Mieszkał on w kamiennym domu z długimi korytarzami oświeconymi pochodniami i dywanami, które przybił na ścianach dla ozdoby. Odziedziczył on po ojcu swoim dostatek ziem i jadła, a nawet i życia swoich braci i sąsiadów, taka to była kraina. Nie wiedział jednak jak dbać o nich, a jako że głuchy był na ich rady, to trwonił majątki na zabawy i uciechy. Każdego dnia przychodzili do niego sąsiedzi, proszący o zapomogę, ten jednak odprawiał ich i ich samych winił za niedolę. Choć nieszczęśliwych dzień po dniu przybywało, każdego dnia przychodziło ich coraz mniej. Przyszedł i taki tydzień, gdy w kamiennym domu zapadła zupełna cisza. Zmartwiony dziedzic na próżno wypatrywał kogokolwiek w swoich długich pokojach. Pod wieczór, gdy miał już zasnąć na rzeźbionym krześle swojego ojca, ktoś zapukał. Podbiegł ochoczo do drzwi, lecz nie czekała za nimi żadna znajoma twarz. Ponura kostucha z rózgą w ręku weszła do komnaty i syczącym głosem przemówiła:

– Jaki to wstyd dla dziadków i ojców twoich, żeś zaprowadził na ich ziemiach taką zgryzotę!

Dziedzic obruszyl się, czy to nie wina jego bliskich, że go porzucili? Kostucha zaszczękała swoimi długimi zębami i zamachnęła się rózgą, strącając dziedzica na zimną, kamienną podłogę.

– Zguba! Zgubiłeś ich i los wyda wyrok czy kiedykolwiek powrócą. Ale wiedz jeno, że choćby wrócili za rok, za miesiąc, choćby jutro, nigdy cię już nie zobaczą! 

Na te słowa kostucha popędziła ku niemu, a jej ciemny płaszcz przesłonił widok dziedzicowi, po czym zniknęli we dwoje.**
