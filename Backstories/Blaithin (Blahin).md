Zrodziłam się między światłem a cieniem. Wypełzłam ze szczeliny pomiędzy ładem a chaosem. Na styku światów zyskałam świadomość. I tak oto jestem. Zaistniałam na pradawnych ziemiach, gdzie wszystko posiada duszę, wszystko oddycha i wszystko odczuwa. Zrodziłam się z ziemi z tej wyspy i los mój jest z nią połączony, póki nie zwrócę jej tej powłoki, którą użyczyła mi na czas mego istnienia.

Pierwsza poznała mnie ziemia. Łagodnie wypuściła mnie ze swych matczynych objęć, wydając mnie na świat.

Drugi poznał mnie wiatr. Poderwał moje pędy ku górze, pokazując mi najpiękniejszy taniec.

Trzecie poznało mnie słońce. Napełniło mnie energią i ciepłem. Nauczyło mnie dzielić się tym, co dobre.

Czwarta poznała mnie woda. Obmyła mnie z ziemi, z której wyrosłam. Pokazała mi kolory dotąd niepoznane.

Świat zachwycił mnie niewyobrażalnym pięknem. Obserwowałam owady unoszące się na wietrze, gonione przez ptaki. Widziałam taniec kwiatów, drzew i traw, powtarzałam ich ruchy. Widziałam zwierzęta podczas polowania i ucieczek. Tyle barw, kształtów. Cudowny cykl życia i śmierci.

W końcu poznałam miejsce mego zaistnienia i zapamiętałam je w najdrobniejszych szczegółach. Chcąc nauczyć się czegoś nowego, wyruszyłam w podróż, podczas której wędrowałam po lasach, łąkach, wzgórzach i dolinach. Nauczyłam się rozpoznawać zagrożenie, gdy jedno ze zwierząt obnażyło na mnie swe kły. Gdy chciałam podejść bliżej, ugryzło mą rękę, a z niej popłynęła krew. Nauczyłam się doceniać siłę, jaka drzemie w stadzie. Byłam świadkiem tego, jak stado broniło najmłodszych i najsłabszych przed atakiem. Wszystkiego uczyłam się od natury.

Podczas swojej wędrówki ćwiczyłam taniec, którego nauczał mnie wiatr. Uwielbiałam tańczyć, brodząc w omywającym mnie strumieniu, na wielkim głazie wysuwającym się nad przepaścią, wśród drzew i kwiatów. Pewnego razu podczas tańca poczułam, że jestem obserwowana inaczej niż dotąd. Nie czułam delikatnego wzroku liści ani intensywności żadnego zwierzęcia. Zastygłam w bezruchu, kierując swoją uwagę w stronę, z której nadpływało uczucie, dotąd przeze mnie niepoznane.

W kształcie istoty mnie obserwującej rozpoznałam cechy tożsame dla napotkanych już wcześniej zwierząt. Pokrywające postać futro lśniło lekko w świetle księżyca, oczy błyszczały złotym blaskiem, uszy strzygły w gotowości. Jednak postać stała na dwóch łapach przednie składając spokojnie przed sobą.

Postać wydała z siebie kilka dziwnych dźwięków i po chwili zmarszczyła czoło. Machnęła dwa razy łapą w moim kierunku. Cofnęłam się krok, nie wiedząc, co to znaczy. Nie wiedziałam, czy spodziewać się zagrożenia. Postać potrząsnęła łbem i wykonała kilka niezdarnych ruchów, w których rozpoznałam mój przerwany taniec. Wskazała ponownie łapą w moim kierunku i usiadła na jednym z głazów ułożonych w kręgu. Zrobiłam jeszcze jeden krok w tył, niepewna intencji postaci. Niby-zwierzę wyciągnęło kawałek drewna z wieloma dziurami i przytknęło sobie do pyska. Słodkie dźwięki zatańczyły na wietrze i okrążyły mnie, wywołując mimowolną reakcję. Zaczęłam powoli i niepewnie. Stopy chwiały mi się przy każdym kroku, jednak pnącza znalazły właściwy rytm i poprowadziły resztę mojego ciała. Kontynuowałam taniec, a postać powoli się do mnie zbliżała. Gdy zakończyłam ostatni ruch, zaczęła uderzać łapą w łapę.

Tego dnia postać stała się moim przyjacielem i mentorem. Jak się później dowiedziałam, Oriel należał do druidzkiego kręgu. Zobaczył mnie dwa księżyce temu, gdy tańczyłam pobudzona widokiem pierwszych błyskawic w swoim życiu. Od tamtej pory obserwował mnie z oddali, ucząc się o mnie tak, jak ja uczyłam się o naturze.

Zabrał mnie do osady druidzkiej, gdzie było więcej niby-zwierząt. Wprowadził mnie do stada. Na początku czułam się nieswojo. Nikt nie wyglądał jak ja, a stada, które widziałam, zawsze składały się z przedstawicieli tych samych gatunków. Druidzi jednak przyjęli mnie i zaczęli nauczać.

Pierwsza była umiejętność mowy – pokazali mi słowa i ich znaczenie. W końcu zaczęłam rozumieć ich mowę. Później zaczęli mnie nauczać zasad panujących w ich stadzie. Było ich wiele i nawet do tej pory nie wszystkie pamiętam. Nauczyłam się jednak żyć pośród nich. Na końcu przyszedł czas na druidzkie nauki. Szybko zapamiętałam Siedem Przestróg, jednak nie rozumiałam ich sensu.

Przez długi czas postępowałam według tego, co wydawało mi się nakazane przez Siedem Przestróg, jednak za każdym razem napotykałam wzrok druidów wyrażający zwątpienie. W końcu Oriel powiedział, że zrozumienie przyjdzie wraz z doświadczeniem i orzekł, że muszę wyruszyć w podróż po wszystkich kręgach, aby w pełni zrozumieć panujące na tym świecie zasady.

_- Twoja podróż zacznie się po Pożegnaniu Żebraczki…_